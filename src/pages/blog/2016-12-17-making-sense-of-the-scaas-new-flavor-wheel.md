---
templateKey: blog-post
image: /img/do-business-part1-eng.png
title: กฎหมายกับการประกอบธุรกิจในประเทศไทย ส่วนที่ 1
date: 2016-12-17T15:04:10.000Z
description: >-
  ในการตัดสินในจะเริ่มต้นธุรกิจสักธุรกิจนั้น
  นอกจากผู้ประกอบการจะต้องคำนึงถึงปัจจัยต่างๆที่จะทำให้ธุรกิจเติบโตและประสบความสำเร็จในแง่ของผลกำไรและมูลค่า 
tags:
  - flavor
  - tasting
---
![flavor wheel](/img/do-business-part1-eng.png)

ในการตัดสินในจะเริ่มต้นธุรกิจสักธุรกิจนั้น นอกจากผู้ประกอบการจะต้องคำนึงถึงปัจจัยต่างๆที่จะทำให้ธุรกิจเติบโตและประสบความสำเร็จในแง่ของผลกำไรและมูลค่า ไม่ว่าจะเป็นปัจจัยด้านคุณภาพสินค้าหรือบริการ การตลาด หรือแหล่งเงินทุน เป็นต้น ปัจจัยสำคัญอีกอย่างหนึ่งที่ผู้ประกอบการควรต้องคำนึงถึงก็คือ “กฎหมาย” ที่เกี่ยวข้องกับธุรกิจของผู้ประกอบการ ว่าธุรกิจที่จะทำมีกฎหมายกำหนดเงื่อนไขหรือข้อจำกัดไว้หรือไม่ อย่างไร เพื่อที่ผู้ประกอบการจะได้วางแผนและเตรียมความพร้อมได้อย่างเหมาะสม และได้รับประโยชน์หรือหลีกเลี่ยงความเสียหายที่อาจเกิดขึ้นจากกฎหมายที่เกี่ยวข้องได้ โดยทั่วไปแล้วในการเริ่มต้นธุรกิจก็จะมีประเด็นทางกฎหมายที่ต้องคำนึงถึงดังต่อไปนี้

## รูปแบบของหน่วยธุรกิจ

หน่วยธุรกิจก็มีได้หลายรูปแบบตั้งแต่เล็กที่สุดก็คือตัวเราเองไปจนถึงเป็นบริษัทมหาชนมีผู้ถือหุ้นร่วมทุนกับเรามากมาย ซึ่งก็มีลักษณะ สถานะทางกฎหมาย การบริหารจัดการ ภาษีที่เกี่ยวข้อง และข้อดีข้อเสียด้านอื่นๆที่แตกต่างกันไป ผู้ประกอบการก็ควรพิจารณาเลือกรูปแบบของธุรกิจตามความเหมาะสม โดยรูปแบบหลักๆมีดังนี้

**1. กิจการเจ้าของคนเดียว**

กิจการที่ตัวเราเองซึ่งเป็นบุคคลธรรมดาบริหารจัดการเองทุกอย่าง รับผลกำไรขาดทุนและรับผิดเองทั้งหมด บริหารจัดการได้สะดวก แต่ก็มีข้อจำกัดเรื่องการเติบโตและความน่าเชื่อถือ

**2. ห้างหุ้นส่วน**

หน่วยธุรกิจที่เกิดจากการที่หุ้นส่วนร่วมกันทำกิจการตั้งแต่ 2 คนขึ้นไป มีทั้งที่ไม่ได้เป็นนิติบุคคลแยกออกจาตัวหุ้นส่วน กล่าวคือมีสถานะเหมือนบุคคลธรรมดาอยู่ซึ่งได้แก่ “ห้างหุ้นส่วนสามัญ”  และก็มีทั้งที่มีสถานะเป็นนิติบุคคลแยกออกจากบุคคลที่เป็นหุ้นส่วน ซึ่งได้แก่ “ห้างหุ้นส่วนสามัญจดทะเบียน” และ “ห้างหุ้นส่วนจำกัด” ห้างหุ้นแต่ละประเภทก็มีความต่างกันในด้านสถานะของบุคคลความรับผิดของหุ้นส่วน และอำนาจบริหารจัดการ เป็นต้น

**3. บริษัทจำกัด**

หน่วยธุรกิจที่เกิดจากผู้ร่วมก่อการตั้งแต่ 3 คนขึ้นไป มาร่วมกันตั้งบริษัท (ในอนาคตก็จะมีกฎหมายที่กำหนดให้มีบริษัทที่สามารถจัดตั้งได้โดยบุคคลคนเดียว) บริษัทจำกัดจะมีสถานะเป็นนิติบุคคลแยกออกจากผู้ถือหุ้น ความรับผิดของบริษัทจะจำกัดไว้โดยทุนจดทะเบียนซึ่งรวมถึงส่วนค่าหุ้นของผู้ถือหุ้นที่ยังชำระไม่ครบ ทั้งนี้ บริษัทจำกัดก็จะมีกฎหมายที่ต้องปฏิบัติตามเยอะกว่าห้างหุ้นส่วน ไม่ว่าจะเป็นเรื่องการดำเนินงานต่างๆ การต้องมีประชุมอนุมัติต่างๆ หน้าที่ด้านบัญชีและงบการเงินที่ยุ่งยากกว่า แต่การที่มีกฎควบคุมชัดเจนก็จะทำให้มีมาตรฐานทางกฎระเบียบสูง ซึ่งก็ส่งผลดีด้านความโปร่งใสและความน่าเชื่อที่มากกกว่า

**4. บริษัทมหาชนจำกัด**

หน่วยธุรกิจที่มีสถานะเป็นนิติบุคคล จัดตั้งขึ้นโดยต้องมีผู้ถือหุ้นตั้งแต่ 15 คนขึ้นไป ต้องมีจำนวนกรรมการของบริษัทไม่น้อยกว่า 5 คน และกรรมการไม่น้อยกว่ากึ่งหนึ่งต้องมีที่อยู่ในประเทศไทย บริษัทมหาชนจำกัดก็จะมีกฎระเบียบที่เคร่งครัดมากกว่าบริษัทจำกัด รวมทั้งหากเป็นบริษัทมหาชนจำกัดที่อยู่ในตลาดหลักทรัพย์ก็ต้องอยู่ภายใต้กฎเกณฑ์ของตลาดหลักทรัพย์แห่งประเทศไทย (ตลท.) และสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) ด้วย อย่างไรก็ตามก็มีข้อดีด้านความโปร่งใสและความน่าเชื่อถือ รวมทั้งด้านการระดมทุนเนื่องจากสามารถนำหุ้นของบริษัทออกจำหน่ายให้ประชาชนทั่วไปได้

**5. รูปแบบหน่วยธุรกิจอื่นๆ**

นอกจากนี้ก็ยังมีรูปแบบหน่วยธุรกิจอื่นๆอีก ซึ่งก็มีสถานะและความเหมาะสมกับธุรกิจที่แตกต่างกันไป ไม่ว่าจะเป็น รัฐวิสาหกิจ สหกรณ์ กิจการร่วมค้า (Joint Venture) กิจการค้าร่วม (Consortium) หรือบริษัทข้ามชาติที่เข้ามาทำธุรกิจในรูปแบบของสำนักงานสาขา (Branch Office) ตัวแทนจำหน่าย (Distributor) สำนักงานภูมิภาค (Regional Office) หรือสำนักผู้แทน (Representative Office)

## การได้รับอนุญาตหรือขึ้นทะเบียนที่เกี่ยวข้องกับธุรกิจ

**ก. การได้รับอนุญาตหรือขึ้นทะเบียนในแง่ประเภทของธุรกิจ**  

ในธุรกิจหลายประเภท ผู้ประกอบกิจการจะต้องได้รับอนุญาตจากหรือขึ้นทะเบียนกับหน่วยงานของรัฐที่รับผิดชอบเสียก่อนจึงจะสามารถให้บริการ การจำหน่าย หรือการผลิต ซึ่งรวมไปถึงการดำเนินการอื่นที่เกี่ยวข้องกับการให้บริการ การจำหน่าย หรือการผลิตไม่ว่าจะเป็นการนำเข้า ครอบครอง หรือส่งออกสินค้า วัตถุดิบ ชิ้นส่วนและส่วนประกอบต่างๆ และสิ่งของอย่างอื่นที่เกี่ยวข้องกับการดำเนินธุรกิจ

โดยธุรกิจที่มีความเป็นไปได้สูงที่จะต้องมีการอนุญาตหรือการขึ้นทะเบียนมาเกี่ยวข้อง ยกตัวอย่างเช่น ธุรกิจด้านประกันภัย ธุรกิจเครื่องดื่มแอลกอฮอล์ การจำหน่ายสินค้าออนไลน์ ธุรกิจเครื่องสำอางและยา การขายตรง การผลิตและจำหน่ายสินค้าประเภทมีมาตรฐานอุตสาหกรรมหรือมาตรฐานด้านสาธรณสุข รวมถึงธุรกิจอื่นๆที่ตัวสินค้าหรือบริการอาจส่งผลกระทบต่อสังคมส่วนรวม เป็นต้น

นอกจากนี้ ยังมีการได้รับอนุญาตอื่นๆที่เกี่ยวข้องกับการดำเนินธุรกิจ ไม่ว่าจะเป็น การตั้งโรงงาน การครอบครอง นำเข้า หรือส่งออกวัตถุอันตราย เป็นต้น

**ข. การได้รับอนุญาตหรือขึ้นทะเบียนในส่วนที่ไม่ใช่ธุรกิจหลัก**

นอกจากเรื่องการได้รับอนุญาตหรือขึ้นทะเบียนที่เกี่ยวข้องกับธุรกิจหลัก ผู้ประกอบการยังต้องได้รับอนุญาตหรือขึ้นทะเบียนในส่วนที่ไม่ใช่ธุรกิจหลัก ยกตัวอย่างเช่น การขออนุญาตทำงาน การขึ้นทะเบียนนายจ้างและลูกจ้าง การขึ้นทะเบียนประกันสังคม การจดทะเบียนภาษีมูลค่าเพิ่ม การขอใช้เครื่องบันทึกการเก็บเงิน การขอออกใบกำกับภาษี เป็นต้น

## เงื่อนไข ข้อจำกัด และการขออนุญาตประกอบธุรกิจของบุคคลต่างชาติ 

นิติบุคคลที่มีสถานะเป็นต่างชาติก็คือนิติบุคคลที่จัดตั้งขึ้นตามกฎหมายของต่างประเทศหรือนิติบุคคลที่จัดตั้งขึ้นตามกฎหมายของประเทศไทยโดยมีบุคคลต่างชาติถือหุ้นตั้งแต่ 51% ขึ้นไป ซึ่งก็จะมีข้อกำหนด เงื่อนไข หรือข้อจำกัดในการประกอบธุรกิจบางประการที่แตกต่างจากบริษัทสัญชาติไทย

**ก. กรณีธุรกิจทั่วไป**

โดยหลักแล้วบุคคลไม่ว่าสัญชาติใดมีเสรีภาพในการประกอบธุรกิจ อย่างไรก็ตามในธุรกิจบางประเภทกฎหมายได้กำหนดเงื่อนไขหรือข้อจำกัดสำหรับชาวต่างชาติไว้ โดยกฎหมายหลักที่เกี่ยวข้องกับกรณีนี้ก็คือ พระราชบัญญัติการประกอบธุรกิจของคนต่างด้าว พ.ศ. 2542 ซึ่งได้จำกัดประเภทของธุรกิจที่ห้ามบุคคลต่างชาติทำหรือทำได้แต่ต้องได้รับอนุญาตก่อน โดยแบ่งการจำกัดไว้ใน 3 บัญชี ดังนี้

* บัญชีที่ 1 ธุรกิจที่ไม่อนุญาตให้ทำเลยด้วยเหตุผลพิเศษ เช่น การทํากิจการหนังสือพิมพ์ การทํากิจการสถานีวิทยุกระจายเสียงหรือสถานี วิทยุโทรทัศน์ การทําการประมงเฉพาะการจับสัตว์น้ำในน่านน้ำไทยและในเขตเศรษฐกิจจําเพาะของประเทศไทย เป็นต้น
* บัญชี 2 ธุรกิจที่เกี่ยวกับความปลอดภัยหรือความมั่นคงของประเทศหรือมีผลกระทบต่อศิลปวัฒนธรรม จารีตประเพณี หัตถกรรมพื้นบ้าน หรือทรัพยากรธรรมชาติและสิ่งแวดล้อม เช่น การผลิต การจำหน่าย และการซ่อมบำรุงอาวุธยุทโธปกรณ์ เรือ อากาศยาน หรือยานพาหนะทางการทหาร การทำเหมือง รวมทั้งการระเบิดหรือย่อยหิน เป็นต้น
* บัญชี 3 ธุรกิจที่คนไทยยังไม่มีความพร้อมที่จะแข่งขันในการประกอบกิจการกับคนต่างด้าว เช่น การทำกิจการบริการทางบัญชี การทำกิจการบริการทางสถาปัตยกรรม การทำกิจการโฆษณา เป็นต้น

โดยสรุปก็คือธุรกิจในบัญชีที่ 1 ก็จะห้ามชาวต่างชาติทำเลย ส่วนธุรกิจในบัญชีที่ 2 และบัญชีที่ 3 ต้องได้รับอนุญาตก่อนจึงจะทำได้ โดยธุรกิจในบัญชีที่ 2 ก็จะเคร่งครัดและได้รับอนุญาตยากกว่าธุรกิจในบัญชีที่ 3 ซึ่งก็สามารถขออนุญาตได้แล้วก็มีผู้ที่ได้รับอนุญาตจำนวนมาก

นอกจากนี้กฎหมายดังกล่าวก็ได้ให้สิทธิพิเศษแก่คนต่างชาติในบางสัญชาติที่มีสนธิสัญญาทางการค้ากับประเทศไทย หรือได้รับการส่งเสริมการลงทุนจากคณะกรรมการส่งเสริมการลงทุน (BOI) ในการทำธุรกิจโดยไม่ต้องถึงขั้นขอใบอนุญาตประกอบธุรกิจของคนต่างด้าว เพียงแค่ดำเนินการขอหนังสือรับรองการประกอบธุรกิจของคนต่างด้าว

**ข. กรณีธุรกิจที่ได้รับการส่งเสริมการลงทุนจาก BOI**

ประเภทของธุรกิจที่ได้รับการส่งเสริมการลงทุนจาก BOI และสิทธิประโยชน์ต่างๆนั้น ได้มีการกำหนดไว้โดยกฎหมายทั้งพระราชบัญญัติส่งเสริมการลงทุนและประกาศของ BOI ซึ่งมีหลากหลายประเภทธุรกิจโดยเป็นไปตามแนวนโยบายด้านการส่งเสริมการลงทุน โดยจะมีการแก้ไขปรับเปลี่ยนตามความเหมาะสมในแต่ละช่วงเวลา โดยจะมุ่งเน้นที่ธุรกิจที่เกี่ยวข้องกับการวิจัยและพัฒนา การสร้างนวัตกรรม การสร้างมูลค่าเพิ่มของภาคเกษตรภาคอุตสาหกรรม ภาคบริการ และการส่งเสริมวิสาหกิจขนาดกลางและขนาดย่อม กิจการที่เป็นมิตรต่อสิ่งแวดล้อม และมีการประหยัดพลังงานหรือใช้พลังงานทดแทน และกิจการอื่นๆที่ส่งผลต่อการพัฒนาด้านเศรษฐกิจและสังคมของประเทศไทย ทั้งนี้ เราก็สามารถตรวจสอบประเภทของธุรกิจที่ได้รับการส่งเสริมการลงทุนในปัจจุบันได้จากประกาศของ BOI และคู่มือการส่งเสริมการลงทุนของ BOI ที่มีอยู่ในเว็บไซต์ของ BOI

ในกรณีที่ได้รับการส่งเสริมการลงทุนแล้ว ก็ยังคงมีหน้าที่ไปขอรับหนังสือรับรองการประกอบธุรกิจของคนต่างด้าวจากกรมพัฒนาธุรกิจการค้า เพื่อให้ได้รับอนุญาตประกอบธุรกิจในประเทศไทยอย่างสมบูรณ์ ทั้งนี้ การของหนังสือรับรองดังกล่าวจะมีขั้นตอนที่ไม่ซับซ้อนเหมือนกับการขอใบอนุญาตประกอบธุรกิจของคนต่างด้าวซึ่งใช้สำหรับผู้ที่ขออนุญาตประกอบธุรกิจในกรณีทั่วไป

ปวัน เลิศพยับ

ที่ปรึกษาด้านกฎหมาย
