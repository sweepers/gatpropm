---
templateKey: blog-post
title: >-
  กฎหมายกับการประกอบธุรกิจในประเทศไทย (ส่วนที่ 2
  กฎหมายที่เกี่ยวข้องในการดำเนินธุรกิจ)
date: 2017-01-04T15:04:10.000Z
description: >-
  จากในส่วนที่ 1 ที่ได้กล่าวถึงกฎหมายที่เกี่ยวข้องกับ “การเริ่มต้น” ธุรกิจไว้
  ในขั้นตอนต่อมา เราก็จะมาดูกฎหมายในส่วนที่เกี่ยวข้องกับ “การดำเนินธุรกิจ”
  กันบ้าง
  ในด้านการทำธุรกิจก็มีกฎหมายที่เข้ามาเกี่ยวข้องมากมายที่เกี่ยวข้องกับการดำเนินงานของเรา
  ทั้งนี้
  ในภาพกว้างๆของการประกอบธุรกิจในประเทศไทยจะมีกฎหมายที่เกี่ยวข้องดังต่อไปนี้
tags:
  - brewing
  - chemex
---
![Operating Business](/img/do-business-part2-th.png)

ก. กฎหมายทั่วไป



 



1. กฎหมายที่เกี่ยวข้องกับองค์กร



 



องค์กรในที่นี้ก็คือหน่วยธุรกิจที่ได้กล่าวถึงไว้ในส่วนที่ 1 แต่ในที่นี้จะกล่าวถึงเฉพาะองค์กรที่พบเจอโดยทั่วไปซึ่งได้แก่ห้างหุ้นส่วน บริษัทจำกัด และบริษัทมหาชนจำกัด ในการดำเนินกิจการโดยทั่วไปของผู้ประกอบการเหล่านี้ จะอยู่ภายใต้กฎหมายหลักเช่น ประมวลกฎหมายแพ่งและพาณิชย์ (ป.พ.พ.) และพระราชบัญญัติบริษัทมหาชนจำกัด พ.ศ. 2535 เป็นต้น โดยกฎหมายดังกล่าวก็จะกำหนดหลักเกณฑ์ในการดำเนินกิจการของผู้ประกอบการไว้ในเรื่องต่างๆดังตัวอย่างต่อไปนี้



 



ขอบเขตของวัตถุประสงค์ในการดำเนินธุรกิจขององค์กร

หลักเกณฑ์เกี่ยวกับการจัดตั้งองค์กร

หลักเกณฑ์เกี่ยวกับหุ้นส่วน หุ้น และผู้ถือหุ้น

หลักเกณฑ์เกี่ยวกับการจัดการต่างๆขององค์กร เช่น การประชุมผู้ถือหุ้นหรือการประชุมคณะกรรมการของบริษัทเพื่ออนุมัติกิจการต่างๆ กิจการที่ต้องได้รับอนุมัติจากประชุมผู้ถือหุ้นของบริษัท การออกเสียงลงคะแนน การกำหนดและเปลี่ยนแปลงข้อบังคับของบริษัท การแต่งตั้งและถอดถอนกรรมการของบริษัท การจัดทำบัญชีงบดุล การจ่ายเงินปันผลและการเก็บเงินสำรอง การเลิกห้างหุ้นส่วนหรือบริษัท และการชำระบัญชี เป็นต้น

หลักเกณฑ์เกี่ยวกับสิทธิ หน้าที่ และความสัมพันธ์ระหว่างบุคคลต่างๆที่เกี่ยวข้อง ไม่ว่าจะเป็น หุ้นส่วน ผู้ถือหุ้น กรรมการ ผู้ชำระบัญชี เป็นต้น

หลักเกณฑ์เกี่ยวกับการเปิดเผยข้อมูลต่อหน่วยงานรัฐที่รับผิดชอบหรือประชาชน

 



นอกจากนี้ในกรณีที่เป็นบริษัทมหาชนจำกัดที่อยู่ในตลาดหลักทรัพย์ก็ต้องอยู่ภายใต้กฎเกณฑ์ของตลาดหลักทรัพย์แห่งประเทศไทย (ตลท.) และสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) ด้วย



 



2. กฎหมายแพ่งและพาณิชย์



 



ในการดำเนินธุรกิจและทำนิติกรรมต่างๆ ก็มีกฎหมายเกี่ยวข้องจำนวนมาก โดยหลักแล้วกฎหมายตามประมวลกฎหมายแพ่งและพาณิชย์ก็จะเกี่ยวข้องกับการดำเนินธุรกิจและนิติกรรมต่างๆ ไม่ว่าจะเป็น การทำสัญญา การซื้อขาย การเช่า การเช่าซื้อ การให้กู้ยืมเงิน การค้ำประกัน การจ้างแรงงาน การจ้างทำของ เป็นต้น



 



3. กฎหมายด้านการตลาดและการโฆษณา



 



ในทุกธุรกิจย่อมต้องมีกิจกรรมด้านการตลาดและการโฆษณา ซึ่งในเรื่องดังกล่าวก็มีกฎหมายที่กำหนดหลักเกณฑ์ไว้เพื่อให้เกิดความสงบเรียบร้อย ความยุติธรรม และการคุ้มครองผลประโยชน์ของบุคคลที่เกี่ยวข้องทั้งผู้ประกอบการ คู่แข่ง และผู้บริโภค โดยจะมีกฎหมายหลักๆที่เกี่ยวข้อง เช่น กฎหมายแข่งขันทางการค้า กฎหมายว่าด้วยการกำหนดราคาสินค้าและบริการ กฎหมายเกี่ยวกับการส่งเสริมส่งเสริมการขายและการตลาด กฎหมายคุ้มครองผู้บริโภค กฎหมายว่าด้วยข้อสัญญาที่ไม่เป็นธรรม เป็นต้น



 



4. กฎหมายแรงงาน



 



ในด้านแรงงาน ประมวลกฎหมายแพ่งและพาณิชย์และพ.ร.บ.คุ้มครองแรงงาน เป็นกฎหมายหลักที่กำหนดสิทธิ หน้าที่ และความรับผิด ระหว่างนายจ้างและลูกจ้างตามสัญญาจ้างแรงงาน โดยกำหนดกฎเกณฑ์ในประเด็นต่างๆเช่น ลักษณะใดที่เป็นการจ้างแรงงาน จำนวนจำกัดของวันและระยะเวลาในการทำงาน ค่าจ้าง ค่าล่วงเวลา วันลา วันหยุด การทดลองงาน การเลิกจ้าง การจ่ายค่าชดเชย กรณีไม่ต้องจ่ายค่าชดเชย ข้อบังคับการทำงาน เป็นต้น นอกจากนี้ก็ยังมีกฎหมายอื่นที่เกี่ยวข้องด้านแรงงานอีกเช่น กฎหมายแรงงานสัมพันธ์ กฎหมายเงินทดแทน กฎหมายประกันสังคม กฎหมาย กองทุนสำรองเลี้ยงชีพ และกฎหมายจัดตั้งศาลแรงงานและวิธีพิจารณาคดีในศาลแรงงาน เป็นต้น



 



5. กฎหมายภาษีอากร



 



โดยทั่วไปแล้วธุรกิจก็จะเกี่ยวข้องกับภาษีเงินได้ ภาษีหัก ณ ที่จ่าย ภาษีมูลค่าเพิ่ม ตามประมวลรัษฎากรซึ่งเป็นภาษีในความรับผิดชอบของกรมสรรพากร นอกจากนี้ก็อาจเกี่ยวข้องกับภาษีศุลกากร ภาษีสรรพสามิต ภาษีโรงเรือนและที่ดิน ภาษีบำรุงท้องที่ และภาษีป้าย เป็นต้น ทั้งนี้ก็ขึ้นอยู่กับกิจการของผู้ประกอบการ



 



ข. กฎหมายที่เกี่ยวข้องกับธุรกิจหลัก



 



กิจการบางประเภท (ไม่ว่าจะเป็นการผลิตหรือการจำหน่ายสินค้า หรือการให้บริการ รวมถึงการนำเข้า ครอบครอง และส่งออกสิ่งของต่างๆที่เกี่ยวข้องกับธุรกิจ) เป็นกิจการที่มีความเป็นได้ที่จะมีผลกระทบต่อสังคมส่วนรวม สุขภาพอนามัย สิ่งแวดล้อม หรือความสงบเรียบร้อยของสังคม เช่น กิจการผลิตและจำหน่ายสินค้าที่มีมาตรฐานอุตสาหกรรมหรือมาตรฐานด้านสาธรณสุขกำหนดมาตรฐานคุณภาพของสินค้าไว้ (ตัวอย่างสินค้าเช่น เครื่องใช้ไฟฟ้า อุปกรณ์อิเล็กทรอนิกส์ รถยนต์ สารเคมี ยา อาหารเสริม เป็นต้น)  กิจการด้านสถาบันการเงิน กิจการประกันภัย กิจการเครื่องดื่มแอลกอฮอล์ การก่อสร้าง การขายตรง เป็นต้น



 



กิจการดังกล่าวก็จะต้องมีกฎหมายเข้ามาควบคุมเพิ่มเติมโดยเฉพาะ เช่น กฎหมายมาตรฐานผลิตภัณฑ์อุตสาหกรรม กฎหมายโรงงาน กฎหมายเกี่ยวกับวัตถุอันตราย กฎหมายอาหาร กฎหมายยา กฎหมายธุรกิจสถาบันการเงิน  กฎหมายว่าด้วยธุรกรรมทางอิเล็กทรอนิกส์ กฎหมายว่าด้วยการควบคุมดูแลธุรกิจบริการการชำระเงินทางอิเล็กทรอนิกส์กฎหมายประกันภัย กฎหมายประกันชีวิต กฎหมายควบคุมเครื่องดื่มแอลกอฮอล์ กฎหมายการก่อสร้างอาคาร กฎหมายขายตรงและการตลาดแบบตรง เป็นต้น



 



ไม่ว่าเราจะประกอบธุรกิจประเภทใดก็ตาม ย่อมมีกฎหมายที่เข้ามาเกี่ยวข้องด้วยเสมอ ส่วนจะมีมากหรือน้อยก็ขึ้นอยู่กับประเภทธุรกิจและกิจกรรมต่างๆที่เกี่ยวข้องด้วย ผู้ประกอบการจึงควรศึกษาข้อมูลเกี่ยวกับกฎหมายเพื่อประโยชน์ในการเตรียมพร้อม วางแผน พิจารณา และตัดสินใจได้อย่างถูกต้องและเหมาสม ซึ่งก็จะช่วยให้ได้ประโยชน์จากกิจการอย่างเต็มที่และลดความเสี่ยงในการเกิดความเสียหายต่างๆได้



 



ปวัน เลิศพยับ

ที่ปรึกษาด้านกฎหมาย
